<html>
<head>
	<meta charset="utf-8" />
	<title>Vinice na mýtince</title>
	<style>
	html { font-family: 'Warnock Pro', Constantia, 'Palatino Linotype', 'Linux Libertine O',
		'Times New Roman', serif; font-size: 16px; line-height: 1.6rem; }
	body { width: 80%; max-width: 40em; margin: 4rem auto 2rem; }
	h2 { margin-bottom: 3rem; font-weight: bold; font-size: 2.2rem; line-height: 1.5rem; }
	p { text-align: justify; }
	figure { margin: 0; }
	img { width: 100%; }
	</style>
</head>
<body>
	<h2 id="vinice-na-mýtince">Vinice na mýtince</h2>
<p>Ve svém prvním projevu jsem vám nastínil svou anabázi se sociální fóbií, kteréžto téma vzbudilo veskrze pozitivní ohlasy. Dnes bych vám rád pro změnu pověděl něco o tom, jak léčím další ze svých nemocí, totiž abstinenci.</p>
<p>Nejprve vyložím, jak jsem se stal a zůstal abstinentem. Potom naznačím nějaké rodinné souvislosti a nakonec jak se tyto dva směry střetly a daly vzniknout mému lepšímu já.</p>
<p>Jako kluk vyrůstající na moravské vesnici jsem mnohé okusil, co se alkoholických poživatin týče. Nepatřil jsem mezi nejzdatnější pijany, ale ze slušnosti a úcty k tradici jsem jednou za čas nějakou tou sklinečkou, půllitříkem nebo štamprličkou nepohrdl, ať už na fotbale, na různých rodinných oslavách nebo když jsme se spolužáky jenom tak vyrazili do hospody.</p>
<p>Nicméně nikdy mi z těch pochutin žádná nezachutnala dost na to, abych se, jak je v našem kraji zvykem, ztřískal jako pes. Vlastně mi žádná nechutnal tak, že bych ji do sebe chtěl pravidelně a dobrovolně vpravovat. Navíc měl ethanol v nich obsažený patrně opačné účinky než na většinu populace. Navozoval mi nepříjemné psychické stavy a měl neblahé účinky na mé již tak ochablé komunikační a socializační schopnosti.</p>
<p>Někteří v mém věku se chtěli stát lékaři, učiteli, sportovci nebo popeláři. Vzhledem ke zmíněným účinkům, k tomu, že se mé kariérní plány beztak rozpínaly od matematiky přes astrofyziku po biochemii, a abych se vymezil proti hlavnímu proudu, dal jsem si za životní cíl stát se abstinentem.</p>
<p>Svůj sen jsem si plnil dlouhých pět let a dva měsíce.</p>
<p>Určitě se teď ptáte, proč jsem svůj sen nedotáhl do konce. Dobrá otázka. Odpověď zní, že jsem se mezitím rozhodl stát vinařem.</p>
<p>Znalcům Mistrova díla to může připomínat začátek hry, jejíž název jsem parafrázoval v názvu svého projevu:</p>
<blockquote>
<p>Notář mi vyprávěl, že dědeček byl vyhlášený samotář. Lidem se vyhýbal a nikoho kolem sebe nesnesl. Ale odjakživa toužil stát se hostinským.</p>
</blockquote>
<p>Skutečnost je taková, že mi bylo uděleno navázat na rodinnou tradici. Mohl jsem si vybrat: včelařství, nebo vinařství. Při vzpomínce na hrstku neradostných epizod z dětství, v nichž právě okřídlení členovci figurovali, jsem si v situaci okamžitě udělal jasno.</p>
<p>Vinařská tradice je v naší rodině poměrně krátká. Patrně ji založila prababička jako uvědomělá svazačka před zhruba 70 lety. Před 30 lety převzal otěže můj otec, když mu jeho otec svěřil pár řádků ve viniční trati v naší obci. Za ta léta se mnohé změnilo, zkoušel nové odrůdy, řádky přibývaly i ubývaly, koníček se postupně stal kratochvílí celé rozrůstající se rodiny.</p>
<p>Otec absolvoval i nějaké senzorické a sommelierské zkoušky, několikrát hodnotil vína na výstavách, ale jinak je v podstatě samouk. A možná je to tak nejlepší – jeho bratr vystudoval vinařskou školu ve Valticích a teď provozuje kovošrot a topí se v dluzích, zatímco naše vinice se sice scvrkly na 200 hlav rezistentních odrůd, ale zato rodí vína nezpochybnitelných kvalit.</p>
<p>Já jsem se tedy rozhodl v této zdárně započaté tradici pokračovat. A považte sami, vinař-abstinent, u Cimrmana možná, ale u nás to nic dobrého přinést nemůže. Já se tedy dnes snažím každý obětovat každý večer aspoň pro dvě deci bílého a pomalu doháním národní průměr. Dá-li Bůh, doženu jednou i ten okresní.</p>
</body>
</html>
